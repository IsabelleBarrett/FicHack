


Meitantei Conan i tots els seus personatges són propietat d'Aoyama Gosho.



Hi havia jocs d'infants
de vells, de sol, d'arbres i flors,
d'ocells que anaven volant,
tot donant gràcies per la vida,
de joves enamorats,
buscant estels esperançats.
Silent s'omplirà el parc
de molta gent, d'estranya gent,
també de tu i de mi, de llum, d'estels,
i noves flors.
Però tots dos ben junts
amagàvem el nostre plor ben junts,
quan veiem que el parc,
el nostre parc, també ja és mort.



~El parc~


Na Kazuha, des del llit estant, molt quieta va sentir el gemec ofegat que trencava el silenci de la nit. L'angoixa d'aquell lament oprimia el seu petit pit i l'embolcallava amb un fred mant de temor.

No gosava a moure's com si aquell plor pogués trencar-li els ossos com si fossin de vidre i reduir-la a un petit munt de cendres, com si movent-se pogués destruir tot allò que coneixia.

Tenia por. Sentia fred i soledat.

Va sentir el lleu soroll de l'interruptor del passadís en encendre's la llum que va vessar-se per l'escletxa oberta de la seva porta i va tremolar. De por i de fred. I va aguantar la respiració com si allò pogués mantenir-la estalvia d'aquella tristor.

La porta va obrir-se suaument i la llum va omplir-ho tot. Va estrènyer el cobrellit amb les seves manetes i va observar al seu pare a contrallum al pas de la porta. No podia veure els seu rostre però sí quelcom brillant a les seves galtes, i na Kazuha sabia el que era, llàgrimes.

—Kazuha —va pronunciar amb suavitat amb la veu tremolosa per les llàgrimes—. Vesteix-te, reina.

—Que li ha passat res al iaio?

En Ginshiro va tremolar i va anar fins a ella per a seure al seu costat al llit, va agafar la seva mà petitona que estava glaçada i va acaronar-li amb tendresa. Na Kazuha va veure la resposta als seus ulls.

—Em sap greu, reina, l'avi ha mort.

Va fer somicar, volen t plorar, però les llàgrimes van negar-se a brollar dels seus ulls verds. No era capaç de treure aquell dolor que semblava ser molt més gran que ella. En Ginshiro va acaronar-li el cabells amb amor i va pessigar-li el nas.

—No passa res —va xiuxiuejar-li—. De vegades és difícil plorar.

Aquella mateixa nit van anar cap a Tokyô, el lloc a on havia viscut i mort el seu avi, amb poc equipatge i un excés de llàgrimes; tot i que les de na Kazuha es negaven a relliscar galtes avall, s'havien quedat encallades a algun punt de la seva gola fent un nus que l'ofegava.

L'anar i venir constant de gent amb els ulls vermells i plorosos que es van produir durant aquella llarga setmana lluny d'Osaka feia mal. Les paraules d'ànim i les frases recordant coses que havia fet o dit el seu avi es clavaven sota la seva pell com una tortura silenciosa. Tenia fred. Un fred que semblava venir del centre del seu cor i estendre's amb cada batec matant-la lentament, convertint-la en quelcom que no era.

Era un fantasma petit de pell pàl·lida i ulls secs que vagava esperant desaparèixer en mig del plugim que regava els carrers de la capital.

El seu pare va agafar-la de la mà i va dur-la fins al cotxe. Tornaven a Osaka ells dos sols, la seva mare s'hi estaria uns dies més allà. Tornar a casa l'alegrava i la omplia d'esperança, potser a Osaka aquell fred que sentia marxaria.

Però no va marxar. Feia dos dies que eren a Osaka i aquella gèlida sensació encara era allà, torturant-la.

El seu pare va portar-la a casa dels Hattori sense explicar-li el motiu d'aquella visita. Na Kazuha no tenia ganes d'estar amb ningú, ni tant amb en Heiji, només volia estar sola cercant les seves llàgrimes perdudes. Sala amb el seu dolor i amb el seu fred.

En Heiji va rebre-la amb un somrís de dents blanques i només treure's les sabates va emportar-se-la a corre cuita per a jugar. Per més que s'escarrassava el nen en animar-la no aconseguia ni arrencar-li un somrís. Na Kazuha es mantenia absent, amb la tristor envoltant-la, desitjant la soledat. En Heiji va començar a desesperar-se.

—Per a què heu vingut? Si no vols jugar no sé què hi fas aquí?

Na Kazuha va arronsar les espatlles.

—No ho sé, el papa volia parlar amb el teu.

—De què?

—No ho sé.

Van mirar-se la porta de la sala rere la que els dos adults compartien te i conversa.

—Anem a veure de què parlen.

—Però Heiji…

No obstant en Heiji ja era camí del porxo així que na Kazuha, gens conforme amb allò d'escoltar d'amagatotis, va seguir-lo. Van pujar agotnats els dos esglaons de pedra per a que les seves siluetes no es dibuixessin al prim paper d'arròs de la porta, estirats al terra de fusta càlid pel sol van romandre en silenci amb les respiracions sincronitzades.

—Aleshores estàs segur? —va demanar la veu d'en Heizo.

—Sí, no hi ha cap altra opció

—Na Kazuha-chan tindrà un bon disgust.

El so d'un dels homes en moure's, el lleu cop d'un got de té en colpejar la sotacopa.

—Ja —va pronunciar en Ginshiro—. Però ha d'entendre que de vegades les coses no són com volem. Forma part de fer-se gran.

El riure rogallós d'en Heizo.

—Segur que farà aquella carona de disconformitat tan divertida.

Na Kazuha va fer morro tot mirant malament la porta mentre en Heiji ofegava una rialla contra els palmells de les seves mans.

—Serem a Tokyô una temporada. —La veu d'en Ginshiro va esborrar el riure d'en Heiji. Ambdós nens van intercanviar mirades plenes de desconcert—. Ja he demanat l'excedència, tot i que no sé quant de temps serem fora.

—Això és el de menys. Ja teniu albergatge?

—Hem llogat un apartament a Beika.

Tokyô, Beika, fred... na Kazuha va sanglotar. En Heiji se la va mirar amb aprensió, s'emportarien a na Kazuha a Tokyô? Això era com a l'altra punta de l'univers, s'hi havia d'anar en cotxe! No podien emportar-se-la tan lluny, no podien separar-la d'ell. Què faria sense ella? Encara que moltes vegades era un corcó na Kazuha era part de la seva família, era qui millor l'entenia i, era la seva Kazuha! I ningú se l'enduria lluny d'Osaka.

Va posar-se a quatre grapes i va arrossegar-la pel terra de fusta fins a quedar fora del camp visual de la sala, llavors va posar-se dempeus i la va fer aixecar. Les llàgrimes relliscaven per les galtes vermelles de la seva amiga.

—No ploris —va ordenar-li oferint-li el seu mocador—. No deixaré que se t'emportin.

Van pujar a la seva habitació, en Heiji va furgar al seu armari fins a trobar una motxilla blava, va buidar el seu contingut, un munt de blocs de construcció de colors, damunt del llit; va mirar a dins tot assegurant-se que era buida i van tornar a la planta baixa a on hi havia la cuina.

En Heiji va donar-li la motxilla a na Kazuha que la va agafar mentre les llàgrimes continuaven caient sense aturador.

—Calma't —va xiuxiuejar traient un parell d'ampolles d'aigua del rebost—. Si segueixes plorant vindran a veure què passa.

Na Kazuha va assentir lentament i va xarrupar-se el nas, en Heiji va mirar-se-la amb aprovació, va ficar les ampolles a la motxilla i va tornar a furgar a l'armari de paret. El soroll dels papers va omplir la cuina substituint el sangloteig de na Kazuha, quan en Heiji va tornar a treure el cap les seves llàgrimes començaven a eixugar-se. Va mirar-la ple d'orgull i va ensenyar-li un paquet de galetes de xocolata, els llavis de na Kazuha van dibuixar un indici de somrís. Després de guardar-les amb l'aigua, en Heiji va carregar-se la motxilla a l'espatlla, va agafar la mà de la seva amiga i van sortir per la porta del darrere.

—A on anem, Heiji? —va preguntar la nena ja al carrer.

—No ho sé, a algun lloc a on puguem viure —va contestar remenant entre els seus records algun mètode d'escapada que els permetés sobreviure—. Buscaré una feina.

Si, això mateix, cercaria una feina de... del que fos, allò era el que feien als llibres, no? Marxes de casa, cerques feina i tot és fantàstic i meravellós per la resta de la vida.

—Però Heiji, som a primer.

Ell la va mirar com si acabés de despertar-se. Era cert. Però trobaria alguna cosa, era intel·ligent, segur que el contractarien a qualsevol lloc. Treballaria a la nit i estudiaria durant el dia. Era un pla perfecte.

—No siguis burra. Sense una feina no podrem comprar una casa.

—Amb jardí?

En Heiji va assentir.

—Sí, per què no? Així podrem jugar.

—Aleshores et faré
okonomiyaki
cada nit.

—Amb molta salsa.

—Moooltíssima.

Cada cop els sonava millor aquell pla. Van caminar durant una bona estona cercant un bon lloc a on viure fins que poguessin comprar la seva casa amb jardí, cansats van anar al parc proper a l'escola. Van córrer pel camí de sorra fins a arribar a un arbre vells, gegantí i retorçat ferit per un raig que va caure molts anys abans que ells nasquessin.

—Hola, vell —va saludar en Heiji a l'arbre.

—Per què li parles si no pot sentir-te?

—La meva mare diu que si li parles a les plantes creixen més fortes i que sense els arbres no podríem respirar.

Na Kazuha va observar el tronc retorçat.

—Hola senyor arbre, gràcies per deixar-nos respirar.

Van seure entre les seves arrels que sobresortien de terra i van menjar galetes mentre es miraven als avis passejar, als altres nens jugar, gent jove rient i tafanejant, na Kazuha va arraulir-se al costat d'en Heiji, estava una mica espantada i també trista, no volia marxar a Tokyô però tampoc volia viure sense els seus pares. En Heiji va abraçar-la, ell també tenia una mica de por.

—No pateixis Kazuha, tot anirà bé.

Ella va assentir.

—Sempre serem amics.

Quan na Kazuha el va mirar va adonar-se que ell també tenia els ulls plorosos, va abraçar-se amb força a ell cercant consol i intentant consolar-lo a la vegada.

—Sempre ho serem —va afirmar.

Van continuar compartint les galetes fins que van haver-se acabat, arraulits l'un contra l'altra. El dia va arribar a la seva fi, la pàl·lida llum de la lluna va substituir a la brillant del sol, els fanals va encendre's il·luminant l'espai en que els dos amics feien plans per a fer front a la primera nit "lluny" de casa.

—Kazuha! Heiji!

Els seus pares els havien trobat. Els dos nens van posar-se dempeus d'un salt.

En Heiji molt seriós va estirar els braços per a impedir que s'acostessin a na Kazuha, el seu pare va mirar-se'l tot arquejant una cella.

—No deixaré que ningú s'emporti a na Kazuha.

—Què vol dir això? —va preguntar desconcertat.

—Que s'hi quedarà a Osaka, tindrem una casa amb jardí i soparem
okonomiyaki
amb molta salsa cada dia.

En Heizo va empassar-se el riure recordant-se a sí mateix que aquell parell de marrecs els havia clavat un ensurt per morir-se.

—I amb quins diners penseu fer-ho això?

—Treballaré a les nit i compraré una casa.

—Heiji, tens sis anys, ningú no et contractarà i una casa val moltíssims diners.

—Sí que ho faran —va grunyir fent una passa enrere, na Kazuha s'agafava a la seva samarreta.

—Heiji-chan —va dir en Ginshiro—. Qui vol endur-se-la?

El nen va parpellejar i va mirar incrèdul al pare de la seva amiga, a sobre es feia l'innocent, els adults sempre feien el mateix. Però no el convenceria amb aquella cara d'innocència.

—Vostè! Se l'emportarà a Tokyô —va fer—, na Kazuha no vol marxar i jo no vull que marxi.

En Heizo y en Ginshiro van intercanviar mirades plenes de confusió.

—A Tokyô? —va preguntar en un xiuxiueig en Ginshiro.

En Hattori Heizo va fer que no amb el cap i va tancar el puny amb força.

—Idiota! —va exclamar fotent-li un calbot al seu fill—. Quants cops t'he de dir que no escoltis d'amagatotis les converses dels grans.

—Així que ho reconeixes, eh? —va bufar fregant-se el nyanyo que començava a sortir-li. Quin mal geni que es gastava el seu pare—. Ets còmplice del viatge. Doncs no hi anirà i punt.

La mà d'en Heizo va moure's, en Heiji va tapar-se el cap per a aturar el cop, però el seu pare no tenia cap intenció de colpejar-lo altre cop. Va estirar-li de l'orella guanyant-se una mà de paraules malsonants i uns quants «ai, ai, ai».

—Idiota! —va repetir l'home—. Kazuha-chan no marxa a Tokyô. Es quedarà amb nosaltres fins que els seus pares arreglin tots els papers i resolguin el que han de fer a Tokyô. Ja que tafaneges fes-ho bé.

—No m'enredaràs, vell.

—A més, nas de mocs, tu no tens cap autoritat per a decidir res.

Na Kazuha va saltar al braç d'en Heizo intentant que deixés anar l'orella d'en Heiji, se l'arrencaria! En Ginshiro va agafar-la en braços mentre clavava puntades a l'aire, la va mirar tan seriosament que va deixar de moure's i va romandre molt recta i quieta quan va deixar-la a terra.

—Seieu —va ordenar en Ginshiro Toyama amb un to de veu estricte que cap dels dos nens havia sentit mai. Van obeir sense dir ni piu.

Els dos adults els miraven seriosos, encara que per dins ho trobaven molt divertit. S'acostava bronca.


Fi




Notes de l'autora:




Hola! Després d'haver escrit el shot de Sant Valentí em van agafar ganes d'escriure una mica sobre el tema del parc i cercant cançons per a la E vaig trobar, per casualitat, "El parc" d'en Lluís Llach, així que vaig donar amb l'excusa perfecta per a no demorar-lo més. Ha començat molt tràgic, necessitava escriure quelcom amb una mica d'angst per a variar, a més crec que això li dóna una mica més de profunditat a la relació d'en Heiji i na Kazuha.
mai he estat massa d'en Llach (m'estressa sentir-lo) però hi ha algunes cançons que m'agraden especialment perquè he crescut amb elles.
En fi, espero que us hagi agradat el bacinet d'infància del parell de idiotes d'Osaka.


>